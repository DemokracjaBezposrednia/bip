## Wstęp
Partia Demokracja Bezpośrednia dąży do ustanowienia w Rzeczypospolitej ustroju, w którym wszyscy uprawnieni obywatele posiadać będą czynną, stałą możliwość brania udziału w procesie stanowienia prawa, o którym mowa w Art. 4 Konstytucji RP. Demokracja Bezpośrednia uznaje wolę społeczeństwa za niepodważalną przez organy oraz instytucje Państwa.

Demokracja Bezpośrednia dzięki swemu ustrojowi wewnętrznemu pozwala na to, by wszyscy członkowie partii podejmowali decyzje dotyczące ich organizacji. Organy Demokracji Bezpośredniej służą członkom partii a nie na odwrót, wykonując decyzje członków uchwalane przez walne zgromadzenie. W okręgach wyborczych panuje samorządność - władze centralne pozbawione są prawa ingerowania w tę samorządność. W Demokracji Bezpośredniej członkowie od początku do końca pracują dla siebie, a ich sukces jest także sukcesem partii.

## Rozdział 1. Przepisy ogólne
### Art. 1. Demokracja Bezpośrednia
1. Demokracja Bezpośrednia jest to partia polityczna. Demokracja Bezpośrednia działa zgodnie z obowiązującym porządkiem prawnym.
2. „Demokracja Bezpośrednia Obywatele Decydują” jest to skrót nazwy partii Demokracja Bezpośrednia.

### Art. 2. Obszar działania i siedziba
1. Demokracja Bezpośrednia - zwana dalej DB - działa na terytorium Rzeczypospolitej Polskiej.
2. DB może ustanawiać swoje przedstawicielstwa za granicą.
3. Siedzibą DB jest miasto stołeczne Warszawa.

### Art. 3. Tryb podejmowania decyzji
1. Kolegialne organy DB wyrażają swoją wolę w formie uchwał. Inne organy DB wyrażają swoją wolę w formie postanowień. Członkowie DB wyrażają swoją wolę w formie deklaracji.
2. Zasady podejmowania uchwał, wydawania postanowień i publikowania deklaracji precyzuje uchwała walnego zgromadzenia ([[regulamin oświadczeń]]).
3. Prawo do głosowania mają członkowie, którzy nie zalegają z opłatami składek.

### Art. 4. Definicje legalne
1. Decyzja jest to rozstrzygnięcie będące wynikiem dokonania wyboru, wyrażone w drodze uchwały albo postanowienia, o których mowa w art. 3. ust. 1.
2. Rejestr członków jest to baza danych członków DB prowadzona w formie elektronicznej oraz pisemnej.
3. Rejestr uchwał jest to baza danych uchwał oraz postanowień podjętych przez organy DB prowadzona w formie elektronicznej oraz pisemnej.

### Art. 5. Przynależność do organizacji międzynarodowych
1. DB może być członkiem krajowych oraz międzynarodowych organizacji zrzeszających partie polityczne.
2. W sprawie, o której mowa w ust. 1, decyduje walne zgromadzenie członków w drodze uchwały podjętej bezwzględną większością głosów.

## Rozdział 2. Cele
### Art. 6. Cele partii
Nadrzędnym celem DB jest wprowadzenie nowoczesnej demokracji bezpośredniej w Rzeczypospolitej Polskiej.

## Rozdział 3. Członkowie
### Art. 7. Wymagania wobec członków
Członkiem DB może być osoba, która zarazem:  
1) posiada obywatelstwo Rzeczypospolitej Polskiej,  
2) ukończyła 18 lat,  
3) akceptuje statut i program DB,  
4) nie jest członkiem innej partii politycznej,  
5) nie jest częściowo lub całkowicie ubezwłasnowolniona,  
6) nie została pozbawiona praw publicznych prawomocnym orzeczeniem sądu,  
7) nie została pozbawiona praw wyborczych orzeczeniem Trybunału Stanu,  
8) nie została prawomocnie skazana na bezwzględną karę pozbawienia wolności,  
9) nie została w okresie ostatniego roku wykluczona z DB.

### Art. 8. Prawa członków
Członek DB ma prawo:  
1) uczestniczenia w podejmowaniu decyzji dotyczących każdego aspektu funkcjonowania DB,  
2) uczestniczenia w tworzeniu programu oraz założeń polityki DB,  
3) komunikowania oraz rozpowszechniania własnych inicjatyw społecznych i politycznych wśród członków DB,  
4) uzyskiwania informacji o działalności partii oraz działalności jej przedstawicieli w organach władzy publicznej,  
5) uczestniczenia w posiedzeniach organów DB,  
6) kandydowania na każdą funkcję w DB,  
7) korzystania z poparcia DB w czasie działalności, zwłaszcza w okresie kampanii wyborczej,  
8) korzystania ze wsparcia DB, w przypadku doznania krzywdy z powodu działalności politycznej, a także  
9) używania oznak organizacyjnych.

### Art. 9. Obowiązki członków
Członek DB ma obowiązek:  
1) dbania o dobre imię partii,  
2) pozyskiwania sympatyków oraz zwolenników dla idei demokracji bezpośredniej,  
3) uczestniczenia w działalności DB,  
4) uczestniczenia w działalności organów DB, których jest przedstawicielem,  
5) przestrzegania koleżeńskich relacji z pozostałymi członkami DB,  
6) opłacania raz w miesiącu składki członkowskiej,  
7) wykonywania uchwał walnego zgromadzenia członków oraz innych władz DB, a także  
8) przestrzegania postanowień statutu DB.

### Art. 10. Przesłanki wygaśnięcia członkostwa z mocy statutu
Członkostwo w DB wygasa z mocy statutu na skutek stwierdzenia niespełnienia przez członka wymogów, o których mowa w art. 7.

### Art. 11. Przesłanki wygaśnięcia członkostwa
Członkostwo w DB wygasa na skutek zarówno:  
1) złożenia przez członka rezygnacji w drodze deklaracji,  
2) śmierci członka,  
3) wykreślenia z rejestru członków,  
4) zawieszenia członkostwa trwającego dłużej niż 6 miesięcy,  
5) wykluczenia członka.

### Art. 12. Przyjmowanie członków
1. O przyjęciu kandydata do DB decyduje zarząd krajowy lub też członkowie upoważnieni w uchwale zarządu krajowego, w drodze uchwały lub postanowienia, na podstawie złożonej przez kandydata deklaracji członkowskiej.
2. Od uchwały w sprawie nieprzyjęcia kandydata do DB, kandydat może złożyć odwołanie do walnego zgromadzenia członków, w terminie nie dłuższym niż 30 dni od dnia doręczenia uchwały.
3. Uchwała w sprawie nieprzyjęcia kandydata może zostać uchylona, przez uwzględnienie odwołania przez walne zgromadzenie członków, w drodze tajnego głosowania.
4. Zarząd krajowy DB zawiadamia kandydata o przyjęciu go w poczet członków. W ciągu 1 miesiąca od doręczenia zawiadomienia członek musi opłacić z góry 3-miesięczną składkę członkowską, na podstawie przepisów art. 57. W przypadku niewywiązania się z obowiązku jego członkostwo uznaje się za niebyłe.

### Art. 14. Zawieszenie członkostwa
1. Członek może zawiesić swoje członkostwo w drodze deklaracji.
2. Zawieszenie członkostwa powoduje wygaśnięcie pełnionych w DB funkcji oraz utratę biernego i czynnego prawa wyborczego.
3. Członek zawieszony nie opłaca składek.
4. W przypadku gdy zawieszenie członkostwa trwa dłużej niż 6 miesięcy zarząd krajowy wykreśla członka z rejestru członków.
5. Członek, który zawiesił członkostwo może je przywrócić w drodze deklaracji

### Art. 15. Dyscyplinarne zawieszenie członkostwa
1. Walne zgromadzenie członków może dyscyplinarnie zawiesić członka DB w drodze uchwały.
2. Zawieszenie dyscyplinarne następuje w drodze tajnego głosowania.
3. Zawieszenie dyscyplinarne powoduje wygaśnięcie pełnionych w DB funkcji oraz utratę biernego i czynnego prawa wyborczego.
4. Walne zgromadzenie członków może przywrócić członkostwo osoby zawieszonej w drodze uchwały.
5. Przywrócenie członkostwa następuje w drodze tajnego głosowania.
6. Przywrócenie członkostwa nie powoduje przywrócenia funkcji pełnionych w chwili zawieszenia członkostwa.

### Art. 16. Wykreślenie członka na skutek nieopłacania składek członkowskich
1. W przypadku nieopłacania składek członkowskich przez okres 3 miesięcy członkostwo w DB zostaje zawieszone do momentu uregulowania zaległości, jednak nie dłużej niż na okres kolejnych 3 miesięcy.
2. Najpóźniej na 14 dni przez upływem 6 miesiąca zalegania ze składkami Zarząd krajowy DB wysyła wezwanie do zapłaty. Wezwanie do zapłaty może zostać wysłane drogą elektroniczną.
3. Jeżeli członek DB nie ureguluje zaległych płatności w terminie 14 dni od dnia doręczenia wezwania do zapłaty, Zarząd krajowy wykreśla członka z rejestru członków, równocześnie zawiadamiając członka o tej decyzji.
4. Od decyzji, o której mowa w ust. 2, osoba wykreślona z rejestru członków może złożyć odwołanie do walnego zgromadzenia członków, w terminie nie dłuższym niż 30 dni od dnia doręczenia decyzji.
5. Odwołanie, o którym mowa w ust. 3, osoba wykreślona z rejestru członków może złożyć po uprzednim uregulowaniu zaległych płatności.
6. Decyzja w sprawach, o których mowa w ust. 2 oraz ust. 3, może zostać uchylona, przez uwzględnienie odwołania w drodze tajnego głosowania na walnym zgromadzeniu członków.

### Art. 17. Wykluczenie członka
1. Walne zgromadzenie członków może wykluczyć członka DB za uzasadnioną przyczyną w drodze uchwały podjętej przez 4/5 głosujących.
2. Wykluczenie następuje w drodze tajnego głosowania.
3. Zarząd krajowy wykreśla członka z rejestru członków w terminie nie krótszym niż 14 dni od dnia podjęcia decyzji o wykluczeniu jedynie wtedy, gdy walne zgromadzenie członków zadecyduje tak w głosowaniu, o którym mowa w ust. 5.
4. Osoba wykluczona może ponownie ubiegać się o przyjęcie do DB po upływie roku od dnia podjęcia decyzji o jej wykluczeniu.

### Art. 18. Odpowiedzialność polityczna
1. Członek DB pełniący funkcje we władzach publicznych, odpowiada politycznie za swoją działalność, przed organami DB.

## Rozdział 4. Władze Demokracji Bezpośredniej
### Art. 19. Władze partii
1. Władzami DB są:  
1) walne zgromadzenie członków, a także  
2) zarząd krajowy.

## Rozdział 5. Walne Zgromadzenie Członków
### Art. 20. Walne zgromadzenie członków
1. Walne zgromadzenie członków jest najwyższą władzą DB.
2. Walne zgromadzenie członków składa się ze wszystkich członków DB.

### Art. 21. Prawa walnego zgromadzenia
Walne zgromadzenie członków ma prawo:  
1) określania kierunków strategii politycznej DB,  
2) uchwalania statutu oraz zmian w statucie DB,  
3) powoływania oraz odwoływania członków zarządu krajowego DB,  
4) ustanawiania oraz rozwiązywania grup zadaniowych, a także powoływania, odwoływania oraz zmieniania ich władz, chyba, że uchwała powołująca stanowi inaczej,  
5) podejmowania decyzji o rozwiązaniu DB albo o połączeniu DB z inną partią,  
6) rozpatrywania kadencyjnych sprawozdań zarządu krajowego,  
7) zatwierdzania sprawozdań finansowych, a także informacji z działalności finansowej DB,  
8) udzielania absolutorium zarządowi krajowemu,  
9) projektowania oraz zatwierdzania list wyborczych, a także zatwierdzania kandydatów w wyborach powszechnych, w drodze tajnego, preferencyjnego głosowania albo przekazywania tego uprawnienia członkom zespołów zadaniowych, a zwłaszcza zespołom terenowym, w drodze uchwały. Projektowanie oraz zatwierdzenie może się odbyć w drodze powszechnych prawyborów jeśli zgodę na to wyraziło Walne Zgromadzenie lub członkowie zespołów zadaniowych, którym walne zgromadzenie przekazało to uprawnienie.  
10) swobodnego kształtowania trzeciego miejsca na liście wyborczej w okręgu wyborczym w wypadku przekazania uprawnienia, o którym mowa w pkt. 9,  
11) składania zarządowi krajowemu zapytań w sprawach związanych z działalnością DB,  
12) zatwierdzania programu wyborczego DB, a także  
13) podejmowania decyzji niezastrzeżonych dla innych organów DB w przepisach szczegółowych,  
14) uchwalenie okresowych planów budżetowych dla partii, mających w określonych w nim ramach wiążący charakter dla zarządu.

### Art. 24. Tryb uchwalania statutu oraz wprowadzania w nim zmian
Walne zgromadzenie członków uchwala statut albo dokonuje zmian w statucie w drodze uchwały, głosowanej przy udziale co najmniej połowy uprawnionych do głosowania i jednocześnie kwalifikowaną większością 2/3 głosów. Uprawnienie do głosowania w sprawie zmian w statucie członek nabywa po 90 dniach od dnia decyzji o przyjęciu do DB lub od zakończenia procedury odwoławczej. Jeżeli w głosowaniu bierze udział mniej niż połowa uprawnionych do głosowania zarząd krajowy wyznacza następny termin głosowania, który pozbawiony jest wymogu quorum.

### Art. 25. Wybory zarządu partii
1. Zjazd wyborczy walnego zgromadzenia powołuje w czasie wyborów przewodniczącego zarządu krajowego, dwóch wiceprzewodniczących zarządu krajowego, skarbnika zarządu krajowego, sekretarza zarządu krajowego, a także dwóch członków zarządu krajowego.
2. Wybory organów, o których mowa w ust. 1. zarządza przewodniczący zarządu krajowego w drodze postanowienia zwołującego zjazd wyborczy walnego zgromadzenia,nie wcześniej niż na 45 dni oraz nie później niż na 30 dni przed upływem 2 lat od rozpoczęcia kadencji zarządu krajowego.
3. Czynne prawo wyborcze członek nabywa po 90 dniach od dnia decyzji o przyjęciu do DB lub od zakończenia procedury odwoławczej.
4. Wybory organów, o których mowa w ust. 1, przeprowadzane są rozdzielnie.
5. Zgłoszenie kandydatury członka do funkcji, o których mowa w ust. 1, może złożyć 15 członków posiadających czynne prawo wyborcze. Zgłoszenie może być złożone nie później niż na 14 dni przed zjazdem wyborczym walnego zgromadzenia, o którym mowa w ust. 2. Jest dopuszczalne złożenie wniosku przewodniczącemu zjazdu wyborczego walnego zgromadzenia w trakcie trwania zgromadzenia.
6. Zgłoszenie kandydatury dokonuje się w drodze deklaracji.
7. Sekretarz zarządu krajowego publikuje listę kandydatów na 14 dni przed zjazdem wyborczym walnego zgromadzenia, o którym mowa w ust. 2.
8. Powołanie następuje w drodze tajnego głosowania. Głosy oblicza komisja skrutacyjna wyłoniona w drodze blokowego głosowania zjazdu wyborczego walnego zgromadzenia. Liczebność członków komisji skrutacyjnej musi być równa liczbie kandydatów, ale nie mniej niż 3 osoby.
9. O wynikach wyborów przewodniczący zjazdu wyborczego walnego zgromadzenia zawiadamia wszystkich członków niezwłocznie.

### Art. 26. Tryb odwołania członka zarządu – konstruktywne odwołanie
1. Walne zgromadzenie członków może odwołać przewodniczącego zarządu krajowego, wiceprzewodniczących zarządu krajowego, skarbnika zarządu krajowego, sekretarza zarządu krajowego, a także członków zarządu krajowego z pełnionych funkcji, za uzasadnioną przyczyną w drodze uchwały, głosowanej w głosowaniu tajnym.
2. Projekt uchwały musi wskazywać imiennie kandydata na funkcję pełnioną przez odwoływanego członka. W momencie przyjęcia uchwały, jest on powoływany na tę funkcję.

### Art. 27. Tryb rozwiązywania lub łączenia partii
Walne zgromadzenie członków podejmuje decyzję o rozwiązaniu DB albo o połączeniu DB z inną partią w drodze uchwały, głosowanej przy udziale co najmniej połowy uprawnionych do głosowania i jednocześnie kwalifikowaną większością 2/3 głosów.

### Art. 28. Tryb udzielania absolutorium zarządowi
Walne zgromadzenie członków udziela absolutorium zarządowi krajowemu w drodze uchwały.

## Rozdział 6. Zarząd krajowy

### Art. 29. Zarząd partii
Zarząd krajowy jest to najwyższy organ administracyjny i reprezentacyjny DB.

### Art. 30. Kompetencje zarządu
Do kompetencji zarządu krajowego należy zarazem:  
1) wykonywanie uchwał walnego zgromadzenia członków,  
2) sporządzanie i składanie walnemu zgromadzeniu członków sprawozdania ze swojej działalności przynajmniej raz na pół roku,  
3) sporządzanie i składanie walnemu zgromadzeniu członków sprawozdania finansowego z działalności DB, a także informacji o działalności finansowej DB raz na pół roku,  
4) sporządzanie i składanie walnemu zgromadzeniu członków sprawozdania ze swojej działalności za czas kadencji,  
5) reprezentowanie DB na zewnątrz zgodnie z art. 31,  
6) ustanawianie zespołów zadaniowych oraz merytoryczne opiniowanie ich działań, a także sprawowanie nad nimi kontroli,  
7) prowadzenie z należytą starannością rejestru członków oraz rejestru uchwał i protokołów,  
8) odpowiadanie na zapytania członków w sprawie działalności DB,  
9) zbieranie składek członkowskich, a także  
10) pełnienie funkcji komitetu wyborczego

### Art. 31. Zasady reprezentacji
Przewodniczący oraz wiceprzewodniczący zarządu krajowego upoważnieni są do samodzielnego reprezentowania DB na zewnątrz w drodze składania oświadczeń woli w imieniu partii, chyba że statut lub uchwała walnego zgromadzenia udziela pełnomocnictwa do reprezentacji w określonym zakresie innemu członkowi DB.

### Art. 32. Skład zarządu
W skład zarządu krajowego wchodzą:  
1) przewodniczący,  
2) dwóch wiceprzewodniczących,  
3) skarbnik,  
4) sekretarz oraz  
5) dwóch członków.

### Art. 33. Kadencja zarządu
Kadencja zarządu krajowego trwa 2 lata.

### Art. 34. Jawność posiedzeń zarządu
1. Posiedzenia zarządu krajowego są otwarte. Członek DB może uczestniczyć w posiedzeniach zarządu krajowego.
2. Zarząd krajowy nie może zamknąć posiedzenia.
3. Członkowie komisji rewizyjnej zaproszeni są na posiedzenia zarządu krajowego z głosem doradczym.

### Art. 35. Kompetencje przewodniczącego
Do kompetencji przewodniczącego należy zarazem:  
1) reprezentowanie DB w życiu publicznym,  
2) zwoływanie posiedzeń zarządu krajowego nie rzadziej niż raz na 2 miesiące,  
3) proponowanie porządku obrad zarządu krajowego i kierowanie jego pracami,  
4) współpraca z zespołami zadaniowymi, a także  
5) składanie wniosku o zwoływanie posiedzeń klubu parlamentarnego.

### Art. 36. Kompetencje wiceprzewodniczącego
Do kompetencji wiceprzewodniczącego należy zastępowanie przewodniczącego w pełnieniu funkcji, pod jego nieobecność oraz na jego polecenie. Inne kompetencje wiceprzewodniczącego mogą zostać ustalone w drodze uchwały walnego zgromadzenia lub zarządu krajowego. Uchwała zarządu krajowego nie uchyla uchwały walnego zgromadzenia.

### Art. 37. Kompetencje sekretarza
Do kompetencji sekretarza należy zarazem:  
1) prowadzenie i aktualizowanie rejestru uchwał i protokołów oraz rejestru członków,  
2) zapewnienie technicznych warunków funkcjonowania zarządu krajowego,  
3) przygotowywanie projektów opinii w sprawie działalności zespołów zadaniowych, a także  
4) przygotowywanie projektu sprawozdania, o którym mowa w art. 30. ust. 2 i 4.

### Art. 38. Kompetencje skarbnika
Do kompetencji skarbnika należy zarazem:  
1) zbieranie składek członkowskich,  
2) wzywanie członków do zapłaty zaległych składek,  
3) administrowanie finansami DB,  
4) zaciąganie zobowiązań majątkowych i finansowych DB, a także  
5) przygotowywanie projektów sprawozdań finansowych.

### Art. 39. Kompetencje pozostałych członków zarządu
Kompetencje członków zarządu krajowego nie wymienionych w art. 35-38 określa walne zgromadzenie w drodze uchwały lub zarząd krajowy w drodze uchwały. Uchwała zarządu krajowego nie uchyla uchwały walnego zgromadzenia.

### Art. 40. Wybory uzupełniające zarządu
1. Jeżeli członek zarządu krajowego, o którym mowa w art. 32, zostaje zawieszony w prawach członka albo wykluczony z DB albo składa pisemną rezygnację z członkostwa, należy niezwłocznie zawiadomić o tym członków DB.
2. W przypadku, o którym mowa w ust. 1, przewodniczący zarządu krajowego lub wiceprzewodniczący zarządza wybory uzupełniające niezwłocznie po doręczeniu informacji.
3. W sprawie wyborów uzupełniających, przepisy art. 25, ust. 2-9 stosuje się odpowiednio.
4. Członkowie zarządu krajowego powołani w drodze wyborów uzupełniających, wniosku o odwołanie lub wniosku o dyscyplinarne zawieszenie działają do dnia zakończenia kadencji, na którą zostały wybrani członkowie, których zastąpili.

### Art. 41. Prowadzenie rejestrów
1. Rejestr członków oraz rejestr uchwał i protokołów, o których mowa w art. 30. ust. 7. są jawne. Członek nie może powoływać się na nieznajomość rejestrów.
2. Rejestry prowadzone są w formie elektronicznej oraz pisemnej. Treść rejestrów elektronicznych musi być zgodna z treścią rejestrów pisemnych.
3. Zarząd krajowy wpisuje protokoły, uchwały oraz postanowienia wszystkich władz DB, w terminie nie dłuższym niż 14 dni od dnia podjęcia uchwały albo wydania postanowienia.
4. Zarząd krajowy wpisuje członka do rejestru członków oraz wykreśla członka z rejestru członków, w terminie nie dłuższym niż 14 dni od dnia podjęcia uchwały o przyjęciu członka albo o wykluczeniu członka.
5. Zarząd krajowy wprowadza adnotację dotyczącą zawieszenia członkostwa do rejestru członków, w terminie nie dłuższym niż 14 dni od dnia podjęcia uchwały o zawieszeniu lub przywróceniu członkostwa.

### Art. 42. Tryb sporządzania i zatwierdzania informacji finansowej
1. Zarząd krajowy sporządza informację finansową z działalności partii raz na pół roku, a także całościową informację roczną.
2. Informacje, o których mowa w ust. 1. zarząd krajowy składa do rozpatrzenia walnemu zgromadzeniu członków.
3. Walne zgromadzenie członków zatwierdza informacje o działalności finansowej partii, o których mowa w ust. 1.

## Rozdział 7. Zespół zadaniowy
### Art. 43. Zespół zadaniowy
Zespół zadaniowy jest to podstawowa jednostka organizacyjno-wykonawcza DB. Zespół zadaniowy wypełnia swoje cele w drodze podejmowania uchwał przez swoich członków. Posiedzenia zespołów zadaniowych są jawne.

### Art. 44. Tryb ustanawiania zespołu zadaniowego
1. Walne zgromadzenie członków, zarząd krajowy oraz zespoły powiatowe mogą ustanawiać zespoły zadaniowe i przekazywać im część swoich kompetencji lub zadań w drodze uchwały.
2. Uchwała powołująca zespół zadaniowy musi zawierać:  
a) cele powołania zespołu zadaniowego,  
b) kompetencje zespołu zadaniowego,  
c) okres sprawozdawczy zespołu zadaniowego,  
d) warunki rozwiązania zespołu zadaniowego,  
e) sposób przyjmowania i wykluczania członków,  
f) strukturę organizacyjną zespołu zadaniowego,  
g) sposób przydzielania funkcji opisanych przez tę strukturę,  
h) imiennie członków-założycieli zespołu.

### Art. 45. Tryb rozwiązywania zespołu zadaniowego
1. Walne zgromadzenie członków, zarząd krajowy oraz zespoły powiatowe mogą rozwiązać ustanowiony przez siebie zespół zadaniowy w drodze uchwały.
2. Uchwała rozwiązująca zespół zadaniowy musi zawierać uzasadnienie.

### Art. 51. Przesłanki rozwiązania zespołu z mocy statutu
Zespół zadaniowy funkcjonuje zgodnie z uchwałą go powołującą. Jeśli tak nie jest, zostaje rozwiązany z mocy statutu.

### Art. 53. Komisja rewizyjna Demokracji Bezpośredniej – lex specialis
1. Komisja rewizyjna jest to stały zespół zadaniowy DB, którego wyłączną kompetencją jest kontrola finansowa działalności DB.
2. Komisja rewizyjna funkcjonuje z mocy statutu. Kadencja komisji rewizyjnej wynosi 2 lata.
3. Do kompetencji komisji rewizyjnej należy zarazem:  
a) przeprowadzanie przynajmniej raz na pół roku kontroli działalności finansowej DB,  
b) występowanie do walnego zgromadzenia członków oraz zarządu krajowego z wnioskami pokontrolnymi,  
c) sporządzanie przynajmniej raz na pół roku informacji o działalności finansowej DB i przedkładanie jej walnemu zgromadzeniu członków,  
d) występowanie do walnego zgromadzenia członków w sprawie udzielenia lub nieudzielenia zarządowi krajowemu absolutorium, a także  
e) sporządzanie i składanie walnemu zgromadzeniu członków sprawozdania ze swojej działalności za czas kadencji,
4. W skład komisji rewizyjnej wchodzą:  
a) przewodniczący, a także  
b) dwóch członków zwykłych.
5. Wyboru członków komisji rewizyjnej dokonuje się podczas wyborczego walnego zgromadzenia członków w tajnym głosowaniu. Do odwołania członka komisji rewizyjnej przepisy art. 26. stosuje się odpowiednio. Komisja rewizyjna konstytuuje się samodzielnie.
6. Członek komisji rewizyjnej nie może być zarazem członkiem zarządu krajowego lub krewnym członka zarządu krajowego.
7. Niedozwolone jest powoływanie w drodze uchwały zespołów zadaniowych o charakterze krajowej komisji rewizyjnej.
8. Komisja rewizyjna funkcjonuje bezterminowo. Przepisów art. 43. nie stosuje się w stosunku do komisji rewizyjnej.

### Art. 54. Zespoły powiatowe – lex specialis
1. Zespół powiatowy jest to zespół zadaniowy, podstawowa jednostka organizacyjno-wykonawcza DB na terenie powiatu lub miasta na prawach powiatu.
2. Zespoły powiatowe funkcjonują z mocy statutu we wszystkich powiatach i miastach na prawach powiatu Polski.
3. Zespół powiatowy może zostać rozwiązany w drodze uchwały walnego zgromadzenia członków. W tej sytuacji zostaje on automatycznie utworzony ponownie z mocy statutu, nie zawierając jednak żadnych członków ani obowiązujących uchwał.
4. Celem zespołów powiatowych jest przeprowadzanie akcji lokalnych.
5. Zespół powiatowy wybiera spośród siebie koordynatora, którego zadaniem jest koordynowanie działań oraz organizowanie spotkań zespołu.
6. Zespół powiatowy ma prawo ustanawiać inne organy i delegować im część swoich uprawnień w drodze uchwały. Skład osobowy tych organów ustalany jest w drodze demokratycznych wyborów wśród członków zespołu.
7. Zespół powiatowy ma prawo upoważniać wybrane osoby lub organy do reprezentowania zespołu w powiecie w określonym zakresie w drodze uchwały.
8. Zespół powiatowy przyjmuje członków w drodze uchwały. Jeśli zespół powiatowy ma mniej niż 5 członków, przyjmować do niego członków może również zarząd krajowy w drodze uchwały.
9. Zespół powiatowy wyklucza członków w drodze uchwały podjętej przez 2/3 głosujących.
10. Zespół powiatowy przedkłada sprawozdanie ze swojej działalności walnemu zgromadzeniu członków przynajmniej raz na pół roku.
11. Członek DB nie może być jednocześnie członkiem więcej niż jednego zespołu powiatowego.
12. Niedozwolone jest powoływanie zespołów zadaniowych o charakterze zespołów powiatowych.
13. Zespoły powiatowe funkcjonują bezterminowo. Przepisów art. 51. nie stosuje się w stosunku do zespołów powiatowych.

### Art. 54a. Zespoły okręgowe - lex specialis
1. Zespół okręgowy to tymczasowy zespół zadaniowy, powoływany przez zrzeszenie lub podział zespołów powiatowych zgodnie z układem okręgów wyborczych w Polsce w drodze uchwały walnego zgromadzenia.
2. Celem zespołu okręgowego jest prowadzenie działań związanych z wyborami i kampanią wyborczą na terenie okręgu.
3. W przypadku zespołu okręgowego powstałego w wyniku połączenia zespołów powiatowych, członkami zespołu są wszyscy członkowie połączonych zespołów powiatowych.
4. W przypadku zespołów okręgowych powstałych w wyniku podzielenia zespołu powiatowego, członek zespołu powiatowego wybiera, do którego okręgu należy.
5. Nie istnieją inne możliwości przyjmowania lub wykluczania członków zespołu okręgowego niż opisane w ust. 3 i 4.
6. Zespół okręgowy wybiera spośród siebie koordynatora, którego zadaniem jest koordynowanie działań oraz organizowanie spotkań zespołu.
7. Zespół okręgowy zostaje rozwiązany w momencie zakończenia wyborów w związku z którymi powstał.

## Rozdział 9. Finanse Demokracji Bezpośredniej
### Art. 55. Sposoby finansowania partii
Majątek DB powstaje ze składek członkowskich oraz innych źródeł dozwolonych w Rozdziale 4 ustawy z dnia 27 czerwca 1997 r. o partiach politycznych.

### Art. 56. Osoby upoważnione do zaciągania zobowiązań
1. Przewodniczący oraz skarbnik reprezentują DB na zewnątrz przy zaciąganiu zobowiązań majątkowych oraz finansowych.
2. Walne zgromadzenie członków może powoływać w drodze uchwały pełnomocników uprawnionych do reprezentowania DB na zewnątrz oraz zaciągania w imieniu DB zobowiązań majątkowych oraz finansowych, w zakresie określonym w uchwale.

### Art. 57. Składki i darowizny
1. Wysokość, częstotliwość oraz zasady opłacania składek członkowskich określa [[Regulamin składek i darowizn]].
2. Przy każdorazowym ustalaniu wysokości składki członkowskiej stosuje się przepisy Rozdziału 4 ustawy z dnia 27 czerwca 1997 r. o partiach politycznych.
3. Zasady wpłacania darowizn określa [[Regulamin składek i darowizn]].

## Rozdział 10. Przepisy przejściowe i dostosowujące

### Art. 59. Przepisy przejściowe dotyczące biernego i czynnego prawa wyborczego
Przepisów art. 25 ust. 3 nie stosuje się wobec członków-założycieli wymienionych we wniosku rejestracyjnym partii.

### Art. 60. Przepisy przejściowe dotyczące kadencji pierwszego zarządu krajowego DB
Kadencja pierwszego zarządu krajowego DB trwa 6 miesięcy.
