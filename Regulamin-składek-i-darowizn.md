### Art. 1.
Walne Zgromadzenie Członków postanawia na podstawie art. 57. [[Statut]]u DB o przyjęciu Regulaminu składek i darowizn.

### Art. 2.
Na podstawie art. 57. Statutu DB wysokość składki członkowskiej zostaje określona na 10 zł. Składkę za dany miesiąc należy wnieść przed dziesiątym dniem miesiąca z zastrzeżeniem art. 12. ust. 4. Statutu DB.

### Art. 3.
1. Obowiązek składkowy aktualizuje się od następnego miesiąca po miesiącu przyjęcia członka w szeregi partii.
2. Zawieszenie, rezygnacja lub wykreślenie z ewidencji członka partii skutkuje ustaniem obowiązku składkowego od następnego miesiąca, w którym ono nastąpiło.
3. W wypadku zawieszenia obowiązek składkowy wznawia się od miesiąca przywrócenia członka do pełni praw.

### Art. 4.
Wpłaty na rachunek DB z kont zagranicznych i obcej walucie są niedozwolone i podlegają zwrotowi lub przepadkowi na rzecz Skarbu Państwa.

### Art. 5.
Wpłaty mogą być dokonywane tylko za pośrednictwem banków, urzędów pocztowych lub gotówką bezpośrednio do kasy DB. Niedozwolone jest korzystanie z usług firm pośredniczących, w tym przedsiębiorców świadczących usługę tzw. „szybkiego przelewu”.

### Art. 6.
Wpłaty mogą pochodzić jedynie z kont osób fizycznych. Wpłaty z kont spółek, stowarzyszeń i innych osób prawnych są niedozwolone.

### Art. 7.
Łączenie składek, darowizn lub wpłat od wielu podmiotów w jednym przelewie lub wpłacie do kasy jest niedozwolone. Dopuszczalne jest jednak opłacenie w jednym przelewie z góry składek członkowskich lecz tylko za jedną osobę.

### Art. 8.
Tytuł przelewu składki członkowskiej powinien brzmieć "Składka Członkowska - Imię Nazwisko" lub „Składka członkowska” z podaniem numeru ewidencyjnego. Kluczowym słowem jest "Składka" oraz imię i nazwisko, które musi być takie samo jak widniejące w ewidencji członkowskiej lub „Składka” oraz numer ewidencyjny. Zwraca się szczególną uwagę na zmianę nazwiska (na przykład w drodze zawarcia małżeństwa) w trakcie działalności w Demokracji Bezpośredniej.

### Art. 9.
Tytuł przelewu darowizny powinien brzmieć "Darowizna". Skarbnik DB, na podstawie przyjętej uchwały z dnia 23 maja 2013 roku o ustroju funkcjonowania skarbnika, honoruje darowizny celowe. Wtedy tytuł przelewu powinien brzmieć „Darowizna – określenie celu”.

### Art. 10.
Wpłaty składek i darowizn bez słów "Składka" lub "Darowizna" są niedozwolone i podlegają zwrotowi.

### Art. 11.
Regulamin składek i darowizn uchyla uchwałę nr 14/9/2012 z dnia 29 września 2012 roku o ustaleniu wysokości składki członkowskiej. Jednolita wysokość składki, o której mowa w art. 2 nie jest naliczana wobec osób, które opłaciły składkę członkowską z góry do końca 2013 roku.

### Art. 12.
Uchwała wchodzi w życie z chwilą podjęcia. 
