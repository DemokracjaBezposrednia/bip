### Art. 1
Walne Zgromadzenie Członków powołuje na podstawie art. 44. [[Statut]]u Demokracji Bezpośredniej Zespół Zadaniowy „Zespół Wyborczy Demokracji Bezpośredniej”.

### Art. 2
Charakterystyka Zespołu Wyborczego Demokracji Bezpośredniej:

#### Cel powołania zespołu
Koordynowanie działań Demokracji Bezpośredniej w zakresie przygotowania formacji do startu w wyborach parlamentarnych w 2015 roku.

#### Kompetencje zespołu
Inicjowanie przez cały rok działań – krajowych oraz lokalnych - których celem jest wygranie wyborów parlamentarnych. Wykonywanie uchwał WZC dotyczących startu w wyborach. Tworzenie i zatwierdzanie list wyborczych do parlamentu we wszystkich 41 okręgach.

#### Okres sprawozdawczy zespołu
6 miesięcy

#### Warunki rozwiązania zespołu
Uchwała członków zespołu lub Walnego Zgromadzenia Członków

#### Sposób przyjmowania członków
Uchwała członków zespołu (większość zwykła). W kwestii osób obowiązkowo wchodzących w skład zespołu – uchwała WZC.

#### Sposób wykluczania członków
Uchwała członków zespołu (większość zwykła)

#### Struktura organizacyjna zespołu i sposób przydzielania funkcji
Strukturę organizacyjną określa wewnętrzny regulamin, jednak:  
a) członkami zespołu mogą być jedynie:  
1. Członkowie zarządu Demokracji Bezpośredniej.  
2. Kandydaci na pierwsze miejsca list do Sejmu RP lub koordynatorzy pełniący ich rolę (w tym członkowie Demokracji Bezpośredniej ALBO bezpartyjni),  
3. Pełnomocnik Wyborczy oraz Pełnomocnik Finansowy nadani uchwałą WZC,  
4. Szefowie Sztabu Wyborczego, nadani uchwałą WZC, pełniący rolę koordynatora zespołu;  
b) pracami zespołu kierują koordynatorzy – szefowie sztabu: Adam Kotucha, Dominik Hernik;  
c) prawo do wnoszenia uchwał pod obrady zespołu mają koordynatorzy jednomyślnie.

#### Członkowie-założyciele zespołu:
- Adam Kotucha
- Dominik Hernik
- Paweł Tanajno
- Marian Waszkielewicz
- Krzysztof Naleźniak

### Art. 3
Na podstawie art. 21. Pkt. 9. Statutu Demokracji Bezpośredniej Walne Zgromadzenie Członków przekazuje kompetencję do projektowania oraz zatwierdzania list wyborczych w wyborach do Sejmu RP członkom Zespołu Wyborczego Demokracji Bezpośredniej.

### Art. 4
Uchwała wchodzi w życie z chwilą podjęcia.

### Uzasadnienie
W kwestii prowadzenia działalności wyborczej Statut Demokracji Bezpośredniej przewiduje w art. 21. pkt. 9. trzy rozwiązania:

Pierwsze z nich mówi, że za prowadzenie kampanii, w tym projektowanie oraz zatwierdzanie list odpowiada Walne Zgromadzenie Członków. Jest to założenie wywodzące się z innego jeszcze założenia - że Demokracja Bezpośrednia będzie dysponowała bardzo sprawnym systemem e-votingu, a ponadto że wszyscy jej członkowie zaangażowani będą w prace wyborcze. Rozwiązanie to nie sprawdza się w opinii Wnioskodawców przy nielicznej strukturze partii.

Drugie rozwiązanie pozwala cedować ten proces na zespoły okręgowe (art. 21. pkt. 9. mówi o "przekazywaniu uprawnienia zespołom terenowym", podczas gdy art. 54a, wprowadza zespołu okręgowe jako szczególne zespoły terenowe na czas wyborów). Członkami zespołów okręgowych są jednak członkowie zespołów powiatowych. Rozwiązanie to bazuje również na założeniu masowości partii Demokracja Bezpośredniej i również nie odpowiada zastanej rzeczywistości.

Trzecie rozwiązanie pozwala cedować ten proces na dowolny zespół zadaniowy. W ten sposób twórcy Statutu przygotowali się na możliwość zaangażowania w proces wyborczy bezpartyjnych aktywistów oraz kandydatów. Wnioskodawcy uznali to rozwiązanie za najbardziej skuteczne, ponieważ o ile Demokracji Bezpośredniej nie udało się stać się w ciągu 2 lat partią masową - to udało jej się utworzyć wokół siebie masowy ruch bezpartyjny, co pokazał start w wyborach samorządowych 2014.

Wnioskodawcy zdają sobie sprawę, że nadchodzący okres skoncentrowany będzie na ciężkiej pracy w terenie oraz w Internecie, prowadzeniu szeroko zakrojonych akcji obywatelskich, a także że wymagała będzie ta praca dużych nakładów finansowych. Jednocześnie zauważają, że w wyniku sumiennej akcji reklamowej zgłosiło się do startu z list DB do parlamentu bardzo wielu kandydatów spoza partii.

Celem niniejszej uchwały jest przede wszystkich ochrona osób bezpartyjnych, które z powodów formalnych nie mają wpływu na prowadzone działania, a także skład projektowanych list, a nie chcą zostawać formalnie członkami partii i uczestniczyć w wewnętrznym życiu politycznym organizacji.

Z drugiej strony koordynację zespołu muszą prowadzić osoby zaufane dla Demokracji Bezpośredniej, tak aby głos bezpartyjnych nie był w stanie wypaczyć przebiegu kampanii. Chcą jednak pracować na rzecz Demokracji Bezpośredniej z pełnym zaangażowaniem - w wymiarze, co najmniej 6 godzin pracy dziennie i przy własnym nakładzie finansowym 40-50 tys. zł. Aby zabezpieczyć ich pozycję przed wpływami politycznymi - z jednej strony - ale także nie zamknąć sobie drogi przed ich "ubetonowaniem" procesu wyborczego - z drugiej strony - Wnioskodawcy proponują powołanie Zespołu Zadaniowego Wyborczego Demokracji Bezpośredniej, który rozwiąże się z dniem wyborów do parlamentu. Członkami zespołów zadaniowych DB mogą być również bezpartyjni działacze.

Wnioskodawcy zastrzegają, że Walne Zgromadzenie Członków może na podstawie Statutu DB rozwiązać zespół w każdej chwili, a także cofnąć jego uprawnienia do projektowania list. Powołując jednak zespół daje dużą dozę stabilności ciężko działającym aktywistom, by mogli mieć zapewnione miejsce na liście za swoją ciężką pracę oraz wkład finansowy, bez względu na wewnętrzną sytuację w partii.

Dlatego Wnioskodawcy wnoszą jak we wstępie.
